เว็บแอปพลิเคชันสำหรับการวางแผนการเดินทาง
TRIP PLANNING WEB APPLICATION

    เว็บแอปพลิเคชัน PlanMyTrip เป็นระบบช่วยวางแผนการเดินทางที่ออกแบบมาเพื่อค้นหาเส้นทางที่ใช้เวลาเดินทางรวมน้อยที่สุดระหว่างสถานที่หลายแห่ง 
โดยผู้ใช้งานสามารถกำหนดเงื่อนไขต่าง ๆ ได้ เช่น จำนวนจุดแวะ เวลาที่ต้องการเริ่มเดินทาง วิธีการเดินทาง และตัวเลือกการหลีกเลี่ยงค่าผ่านทาง 
เพื่อให้แผนการเดินทางสอดคล้องกับความต้องการและสถานการณ์จริง

    ระบบรองรับการกรอกสถานที่ได้สูงสุด 10 จุด พร้อมระบบแนะนำสถานที่อัตโนมัติ (Autocomplete) ผ่าน Google Places API เพื่อความสะดวกและลดข้อผิดพลาด 
ข้อมูลที่ป้อนจะถูกนำไปคำนวณผ่าน Google Maps Directions API เพื่อประเมินระยะทางและเวลาเดินทาง จากนั้นประมวลผลด้วยอัลกอริทึม A* (A-Star) 
เพื่อจัดลำดับเส้นทางที่เหมาะสมที่สุด นอกจากนี้ยังมีการตรวจสอบเวลาเปิด–ปิดของแต่ละสถานที่ เพื่อคัดกรองเส้นทางที่ไม่สามารถไปถึงได้ในช่วงเวลานั้นโดยอัตโนมัติ
เมื่อคำนวณเสร็จแล้ว ระบบจะแสดงแผนการเดินทางเรียงตามเวลาที่ใช้จากน้อยไปมาก พร้อมรายละเอียดแต่ละช่วง 
ได้แก่ ชื่อสถานที่ ระยะทาง และระยะเวลาโดยประมาณ ผู้ใช้งานสามารถคลิกปุ่มเพื่อเปิดเส้นทางใน Google Maps ได้ทันทีโดยไม่ต้องกรอกข้อมูลใหม่ 
ทำให้สามารถใช้นำทางจริงได้อย่างสะดวกรวดเร็ว เว็บแอปนี้เหมาะสำหรับผู้ที่ต้องการวางแผนการเดินทางหลายจุดในหนึ่งวัน 
เช่น นักท่องเที่ยวหรือผู้ที่มีธุระหลายแห่ง ช่วยลดความซับซ้อนในการวางแผน และใช้งานได้ทุกอุปกรณ์
 
    โครงงานนี้มีเป้าหมายเพื่อนำเสนอแนวทางในการประยุกต์ใช้เว็บแอปพลิเคชัน (Web Application) กับการวางแผนการเดินทาง 
โดยผลการดำเนินงานของโครงงานได้บรรลุตามวัตถุประสงค์ที่กำหนดไว้ ได้แก่ การช่วยประหยัดเวลาในการวางแผนการเดินทาง 
และการจัดลำดับเส้นทางได้ตรงตามเงื่อนไขของผู้ใช้งาน อีกทั้งยังสามารถพัฒนาได้ภายใต้ขอบเขตที่กำหนดอย่างครบถ้วน ไม่ว่าจะเป็นรูปแบบการใช้งานแบบ One Day Trip 
การรองรับทุกอุปกรณ์ด้วย Responsive Design หรือการใช้ข้อมูลและบริการจาก Google Maps API อย่างมีประสิทธิภาพ 
แสดงให้เห็นถึงความเป็นไปได้ในการนำเทคโนโลยีเว็บแอปพลิเคชันมาประยุกต์ใช้ในการช่วยวางแผนการเดินทางได้อย่างมีประสิทธิผล
คำสำคัญ: เว็บแอปพลิเคชัน, วางแผนการเดินทาง, Google Map API